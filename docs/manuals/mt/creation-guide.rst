==========================================================
Gwida għall-ħolqien ta’ għodda ta’ Valutazzjoni tar-Riskji
==========================================================


1. Introduzzjoni
================

L-għan tiegħek huwa li toħloq il-kontenut tal-għodda tal-OiRA għall-intrapriżi fis-settur tiegħek, u li toffrilhom din l-għodda speċifika għas-settur. L-għodda tal-OiRA tippromwovi approċċ gradwali lejn il-valutazzjoni tar-riskji u hija magħmula minn ħames fażijiet:

 * **It-Tħejjija** > is-settur jintroduċi l-valutazzjoni tar-riskji lill-utenti aħħarin (l-intrapriżi)

 * **L-Identifikazzjoni** > l-utent aħħari jara l-perikli/il-problemi u jwieġeb IVA jew LE

 * **Il-Valutazzjoni** > l-utent aħħari jivvaluta r-riskji għal kull problema/riskju li jsib

 * **Il-Pjan ta’ azzjoni** > l-utent aħħari jimla pjan ta’ azzjoni b’miżuri li jindirizzaw kull riskju ddikjarat

 * **Ir-Rapport** > il-pjan ta’ azzjoni jsir rapport li jitniżżel u jiġi stampat



1.1 Żomm f’moħħok lill-utent aħħari tiegħek
-------------------------------------------

Huwa importanti li **tiftakar min hu l-utent aħħari tiegħek: l-intrapriżi mikro u żgħar  (min iħaddem u l-ħaddiem(a)) u l-istruttura** tal-għodda tal-valutazzjoni tar-riskji għandha tkun kemm jista’ jkun rilevanti għall-attivitajiet ta’ kuljum tal-intrapriżi; l-utent aħħari jaħseb u jaġixxi skont il-proċessi tan-negozju proprju. Spiss, il-mod kif jaħseb l-espert ikun differenti mill-prattika tal-utent aħħari. Dan tal-aħħar jaħseb skont il-proċessi tax-xogħol tiegħu u juża l-lingwa tiegħu. Biex nagħtu xi eżempji:

 * L-espert jaħseb dwar ammont ta’ xogħol fiżiku; *l-utent aħħari jaħseb dwar xogħol fiżiku*

 * l-espert jaħseb dwar l-ambjent termali; *l-utent aħħari jaħseb dwar ix-xogħol fis-sħana/fil-kesħa*

 * l-espert jaħseb dwar is-sigurtà u joħloq modulu li jkun jinkludi kwalunkwe ħaġa f’dak il-qasam; *l-utent aħħari jista’ jikkunsidra jiftaħx jew jagħlaqx ħanut, pereżempju, u x’ikun jinvolvi, jew kif jaffaċċja klijenti aggressivi u x’jista’ jagħmel dwarhom.*


1.2 Uża lingwa faċli
--------------------

**Jekk tibni l-kontenut tal-għodda ta’ valutazzjoni tar-riskji b’mod li tkun konformi mal-mod li bih l-utent aħħari medju jaħseb u jaġixxi** tkun qed tagħmel il-kontenut rikonoxxibbli, u jkun aktar faċli li wieħed iwettaq pjan ta’ azzjoni li jindirizza r-riskji b’miżuri fattibbli.

Aspett determinanti ieħor huwa l-lingwa li tuża. Il-**lingwa** għandha tkun tinftiehem faċilment mingħajr bżonn ta’ interpretazzjoni, u għandek tirreferi għall-oġġetti b’ismijiet li jkunu familjari u komuni għall-intrapriżi.

Sentenzi qosra (idealment ta’ mhux aktar minn għaxar kelmiet) u lingwa ċara li tintuża kuljum u tinqara faċilment minn min mhuwiex tekniku jevitaw li l-utent aħħari jiddejjaq juża l-għodda, u jippermettulu jfassal valutazzjoni u juża l-għodda tal-OiRA kif xieraq.

Fil-bidu tal-għodda tingħata l-opportunità li tikteb ftit kliem ta’ introduzzjoni sabiex tibgħat **messaġġ** pożittiv u **ta’ inkoraġġiment rigward**:


 * l-**importanza** tal-valutazzjoni tar-riskji

 * il-fatt li l-valutazzjoni tar-riskji **mhux bilfors tkun ikkumplikata** (l-idea hija li tgħin sabiex tiċċara l-valutazzjoni tar-riskji)

 * il-fatt li l-għodda ġiet imfassla speċifikament sabiex **tissodisfa l-ħtiġijiet tal-intrapriżi** fis-settur

Huwa importanti li t-test ma jkunx twil iżżejjed; inkella jista’ jaqta’ qalb l-utent aħħari milli juża l-għodda.


2. It-Tim
=========

Għalkemm huwa importanti li wieħed iżomm it-tim tal-proġett ġestibbli f’dak li jirrigwarda d-daqs, dan għandu jkun magħmul preferibbilment minn:

 * rappreżentant(i) tal-assoċjazzjoni(jiet) tal-kummerċ

 * rappreżentant(i) tat-trejdjunjin(s)

 * l-iżviluppatur tal-OiRA

 * espert dwar is-saħħa u s-sigurtà fuq il-post tax-xogħol (b’għarfien u b’affinità mas-settur)

 * utenti aħħarin (eż. maniġment jew persunal minn kumpaniji, uffiċjali tat-trejdjunjins, eċċ.)


3. L-Istruttura
===============

3.1 Ibni l-kontenut b’mod ġerarkiku
-----------------------------------

Qabel tibda toħloq l-għodda tal-OiRA, nissuġġerulek li tikkunsidra l-għadd ta’ kwistjonijiet li tixtieq tindirizza. Jekk tikkunsidra l-istruttura bir-reqqa, ikun ta’ benefiċċju għalik aktar ’il quddiem, għalhekk għandek tikklassifika s-suġġetti b’mod li jkun rilevanti għall-utenti aħħarin.

Is-sistema toffri mod kif tiġbor is-suġġetti, is-suġġetti sekondarji u t-tipi ta’ riskji flimkien. L-għan ewlieni ta’ dan il-ġbir flimkien huwa li l-utent aħħari jkun jista’ jimla l-għodda ta’ valutazzjoni tar-riskji b’mod aktar faċli/loġiku. B’hekk l-għodda ta’ valutazzjoni tar-riskju tiegħek għandha tinkludi:


.. image:: ../images/creation/module.png
  :align: left
  :height: 32 px

**MODULI** = suġġetti (postijiet, attivitajiet, …)

  *Eżempju*:
    Modulu 1: *Il-Ħasil tax-Xagħar* (settur tal-parrukkiera)

  .. image:: ../images/creation/submodule.png
    :align: left
    :height: 32 px

  **MODULI SEKONDARJI** (mhux obbligatorji) = suġġetti sekondarji

    *Eżempju*:
      Modulu sekondarju 1: *Pożizzjoni biex taħdem*

      Modulu sekondarju 2: *Il-kuntatt mal-ilma u ma’ prodotti kosmetiċi*

    .. image:: ../images/creation/risk.png
      :align: left
      :height: 32 px

    **RISKJI** = dikjarazzjonijiet dwar sitwazzjoni f’lokha

      *Eżempju*:
        *1.1 Is-sink fejn jinħasel ix-xagħar huwa aġġustabbli*

        *2.1 Li jinxtara tagħmir adattat ta’ protezzjoni, bħal pereżempju ingwanti li jintremew wara l-użu*

      .. image:: ../images/creation/solution.png
        :align: left
        :height: 32 px

      **SOLUZZJONIJIET** = miżuri ta’ prevenzjoni rakkomandati mill-espert biex wieħed isolvi l-problema

        *Eżempju*:
          *1.1 Ħu pawża regolari biex tkun tista’ tirkupra mix-xogħol fiżiku*

          *2.1 Uża prodotti li ma jkunx fihom trab*


Is-sistema toffri wkoll il-possibbiltà li:

 * taqbeż modulu wieħed jew sett sħiħ ta’ moduli f’każ li l-kontenut ma jkunx japplika għall-attività tal-kumpanija

 * tirrepeti xi wħud mill-moduli fil-każ ta’ kumpaniji li jkollhom diversi fergħat.


3.2 Aħseb dwar ir-riskju bħala dikjarazzjoni pożittiva
------------------------------------------------------

Ladarba tkun iddeċidejt l-istruttura ewlenija tal-għodda ta’ valutazzjoni tar-riskji tista’ tibda tidentifika u tispjega d-diversi riskji.

Is-sistema taħdem b’**dikjarazzjonijiet pożittivi**; jiġifieri, tiddikjara **jekk sitwazzjoni hijiex ‘f’lokha’ (l-għan li jrid jintlaħaq) jew ‘mhux f’lokha’**;


.. note::

   Eżempju: Il-post imdawwal sew

It-tweġiba tal-utent aħħari hija jew ‘iva’ jew ‘le’ ċara. Jekk l-utent aħħari jwieġeb LE (= is-sitwazzjoni mhix f’lokha), il-problema tkun awtomatikament inkluża fil-fażi tal-pjan ta’ azzjoni u l-utent aħħari jkollu jipproponi miżura sabiex jindirizza dan ir-riskju.

3.3 Ikkunsidra t-tipi differenti ta’ riskju
-------------------------------------------

Tista’ tagħżel bejn tliet tipi ta’ riskju:

 * **riskju ta’ prijorità**: jirreferi għal riskju li s-settur iqis fost l-akbar riskji tas-settur.

    .. note::

       Eżempju:  Ix-xogħol fl-għoli fis-settur tal-bini: l-armar huwa mibni fuq bażi soda

 * **riskju**: jirreferi għal riskji eżistenti fuq il-post tax-xogħol jew marbuta max-xogħol li jsir.

    .. note::

        Eżempju: Is-siġġijiet kollha tal-uffiċċji huma aġġustabbli

Biex wieħed jidentifika u jivvaluta ż-żewġ tipi ta’ riskji msemmija hawn fuq spiss ikun meħtieġ li wieħed jeżamina l-post tax-xogħol (idur mal-post tax-xogħol u jara x’jista’ jkun ta’ periklu, jikkonsulta mal-ħaddiema, …).

 * **politika**: jirreferi għal ftehimiet, proċeduri u deċiżjonijiet tal-maniġment rigward kwistjonijiet tal-OHS.

    .. note::

        Eżempju: Il-manifatturi spiss jiġu mistoqsija dwar prodotti siguri alternattivi

Dawn id-dikjarazzjonijiet ta’ politika jistgħu jingħataw tweġiba minn fuq skrivanija (m’hemmx bżonn ta’ eżami tal-post tax-xogħol).



3.4 Valutazzjoni prestabbilita għar-riskju
------------------------------------------

Għal kull tip ta’ “riskju” tista’ tagħżel bejn żewġ metodi ta’ valutazzjoni:

 * **Stmat**: billi tagħżel bejn **għoli, medju** jew **baxx**.

 * **Ikkalkolat**: billi tivvaluta l-**probabbiltà, il-frekwenza** u s-**severità** b’mod separat. Imbagħad l-għodda tal-OiRA tikkalkula l-prijorità b’mod awtomatiku.

L-utenti aħħarin ma jkollhomx għalfejn jivvalutaw ir-riskji li ġejjin fil-fażi tal-“Valutazzjoni”:

* Ir-riskji ta’ prijorità (ikkunsidrati awtomatikament bħala “prijorità għolja” u mniżżlin bħala “għolja” fil-pjan ta’ azzjoni)

* Politika (f’sens strett din mhijiex riskju).



3.5 Ipproponi soluzzjonijiet
----------------------------

Is-settur ġeneralment ikun informat tajjeb dwar ir-riskji li aktarx li jwasslu għal inċidenti u mard fuq il-post tax-xogħol. Biex tgħin lill-utent aħħari jsib is-soluzzjonijiet għal dawn ir-riskji, inti tista’ tinkludi s-soluzzjonijiet rakkomandati mis-settur/mill-esperti. Waqt li jkun qed jaħdem fuq il-pjan ta’ azzjoni, l-utent aħħari jkollu l-possibbiltà li jagħżel is-soluzzjonijiet u jadattahom (jemenda t-test) skont is-sitwazzjoni prevalenti fl-intrapriża tiegħu.

.. note::

  Id-dokumenti kollha meħtieġa huma disponibbli fuq is-sit tal-komunità tal-OiRA http://www.oiraproject.eu/doc/

