===================================================
Útmutató a kockázatértékelési eszköz létrehozásához
===================================================


1. Bevezetés
============

Az Ön célja, hogy a saját ágazatában működő vállalkozásokra szabott tartalmat
hozzon létre az OiRA eszközön belül, valamint hogy ezen ágazatspecifikus
eszközt a vállalkozások részére felkínálja. Az OiRA eszköz segítségével
lépésenként (öt egymást követő lépésben) végezhető el a kockázatértékelés.
E lépések a következők:

  * **Előkészítés** > az ágazat megismerteti a kockázatértékelést a végfelhasználókkal (vállalkozásokkal).

  * **Azonosítás** > a végfelhasználó számba veszi a veszélyeket/problémákat, és jelzi azok előfordulását (IGEN vagy NEM).

  * **Értékelés** > a végfelhasználó értékeli az általa észlelt problémák/veszélyek kockázatait.

  * **Cselekvési terv** > a végfelhasználó cselekvési tervet készít, amely intézkedéseket tartalmaz a megjelölt problémák kezelésére.

  * **Jelentés** > a cselekvési terv egyben egy jelentés is, amelyet le kell tölteni és ki kell nyomtatni.


1.1. A végfelhasználók szem előtt tartása
-----------------------------------------

A **végfelhasználók**, vagyis a **mikro- és kisvállalkozások (munkaadó és
munkavállaló(k))** szükségleteit minden esetben **szem előtt kell tartani**, a
kockázatértékelési eszköz struktúrájának pedig a lehető legnagyobb mértékben
meg kell felelnie a vállalkozások napi tevékenységének. A végfelhasználók
mindig saját üzleti tevékenységüknek megfelelően gondolkodnak és cselekednek.
A szakértői gondolkodásmód pedig gyakran eltér a végfelhasználói gyakorlattól.
A végfelhasználó saját munkafolyamataiban gondolkodik, és saját nyelvezetét
használja. Néhány példa:

  * a szakértő fizikai munkateherről beszél, *a végfelhasználó fizikai munkáról;*

  * a szakértő a munkakörnyezet hőmérsékletéről beszél, *a végfelhasználó a melegben/hidegben történő munkavégzésről;*

  * a szakértő a biztonságot szem előtt tartva olyan modult dolgoz ki, amely e területre vonatkozóan mindent magában foglal, *míg a végfelhasználó adott esetben egy üzlet nyitására/zárására gondol, és mindarra, ami ezzel jár, vagy pl. egy agresszív vevőre és arra, hogyan kezelje az illetőt.*


1.2. Érthető nyelvezet
----------------------

**A kockázatértékelési eszköz tartalmát oly módon kell felépíteni, hogy az
megfeleljen az átlagos végfelhasználó gondolkodásának és cselekvési módjának;**
így az eszköz tartalma felismerhetővé válik, és könnyebben kivitelezhető egy
cselekvési terv, amely a kockázatok megvalósítható intézkedésekkel történő
kezelésére irányul.

Ugyancsak döntő fontosságú az alkalmazott nyelvezet. Érdemes könnyen érthető,
külön értelmezést nem igénylő **nyelvezetet** alkalmazni, amely a vállalkozások
számára ismerős és megszokott elnevezéseket használ.

Rövid (ideális esetben legfeljebb tízszavas), világos hétköznapi nyelven
megfogalmazott, a laikusok által is könnyen érthető mondatok segítségével
megelőzhető a végfelhasználók idegenkedése, valamint lehetővé válik számukra az
értékelés elkészítése és az OiRA eszköz megfelelő használata.

Az eszköz alkalmazásának kezdetekor Ön lehetőséget kap arra, hogy egy rövid
írásos bevezetőben pozitív és **bátorító üzenetet közvetítsen a felhasználók
felé** a következőket illetően:

  * a kockázatértékelés **jelentősége;**

  * annak ténye, hogy a kockázatértékelés **nem szükségszerűen bonyolult** (a cél hozzájárulni a kockázatértékeléssel kapcsolatos tévhitek eloszlatásához);

  * annak ténye, hogy az eszköz kialakításának célja kifejezetten az ágazatbeli **vállalkozások igényeinek betöltése.**

Fontos, hogy a szöveg ne legyen túlságosan hosszú, különben elriaszthatja a végfelhasználót az eszköz alkalmazásától.


2. Csapat
=========

Bár fontos, hogy a projektcsapat kezelhető méretű maradjon, annak lehetőség
szerint az alábbi szereplőkből kell állnia:

  * a szakmai egyesület(ek) képviselője/képviselői;

  * a szakszervezet(ek) képviselője/képviselői;

  * az OiRA-fejlesztő;

  * a munkahelyi biztonság és egészségvédelem területén jártas szakértő (ágazati ismeretekkel és kapcsolódással);

  * végfelhasználók (pl. vállalati vezetők vagy munkatársak, szakszervezeti tisztviselők stb.).


3. Struktúra
============

3.1. A tartalom hierarchikus felépítése
---------------------------------------

Az OiRA eszköz létrehozása előtt érdemes fontolóra venni, hogy Ön hány
különféle kérdést kíván érinteni. A struktúra alapos átgondolása hosszú távon
kifizetődő, ezért célszerű a végfelhasználók számára megfelelő módon
osztályozni a különböző témákat.

A rendszer lehetőséget ad a témák, altémák és kockázattípusok csoportosítására.
A csoportosítás elsősorban azt a célt szolgálja, hogy megkönnyítse/logikusabbá
tegye a végfelhasználók számára a kockázatértékelési eszköz kitöltését.
A kockázatértékelési eszköz tehát a következőkből áll majd:


.. image:: ../images/creation/module.png
  :align: left
  :height: 32 px

**MODULOK** = témák (helyszínek, tevékenységek stb.)

  *Példa*:
    1. modul: *hajmosás* (fodrászatok)

  .. image:: ../images/creation/submodule.png
    :align: left
    :height: 32 px

  **ALMODULOK** (nem kötelező) = altémák

    *Példa*:
      1. almodul: *testhelyzet munkavégzéskor*

      2. almodul: *vízzel és kozmetikai termékekkel való érintkezés*

    .. image:: ../images/creation/risk.png
      :align: left
      :height: 32 px

    **KOCKÁZATOK** = egy fennálló helyzetről szóló állítások

      *Példa*:
        *1.1. A hajmosó állvány állítható.*

        *2.1. Megfelelő védőeszköz, pl. eldobható gumikesztyű beszerzése megtörtént.*

      .. image:: ../images/creation/solution.png
        :align: left
        :height: 32 px

      **MEGOLDÁSOK** = a probléma megoldására szolgáló megelőző intézkedések, a szakértő javaslata alapján

        *Példa*:
          *1.1. rendszeres pihenők a fizikai munka okozta megterhelés utáni regenerálódás érdekében*

          *2.1. pormentes termékek használata*


A rendszer egyúttal lehetőséget ad az alábbiakra:

  * egy vagy több modul kihagyása, ha azok tartalma nem érinti az adott vállalat tevékenységét;

  * egyes modulok megismétlése, ha az adott vállalkozás több helyszínen működik.


3.2. A kockázat megerősítendő állításként való megfogalmazása
-------------------------------------------------------------

A kockázatértékelési eszköz fő struktúrájának meghatározását követően Ön
hozzáláthat a különböző kockázatok azonosításához és ismertetéséhez.

A rendszer **megerősítendő állításokra** épül, vagyis a megfogalmazások azt
fejezik ki, **hogy egy helyzet (az elérendő cél) „fennáll” vagy „nem áll fenn”.**

.. note::

    Példa: A helyiség megvilágítása jó.

A végfelhasználó kizárólag egyértelmű „igen” vagy „nem” választ adhat. Ha a
végfelhasználó a NEM választ jelöli meg (=a helyzet nem áll fenn), akkor a
probléma automatikusan bekerül a cselekvési terv lépésébe, és a
végfelhasználónak kell majd javaslatot tennie a kockázat kezelésére.


3.3. Különböző típusú kockázatok figyelembevétele
-------------------------------------------------

Ön az alábbi három kockázattípus közül választhat:

   * **Kiemelt kockázat**: olyan kockázat, amelyet az ágazaton belül súlyos kockázatként tartanak számon.

     .. note::

      Példa: Magasban történő munkavégzés az építőiparban: az állványzatok szilárd alapokon állnak.

  * **Kockázat**: a munkahelyen előforduló, vagy a végzett tevékenységgel kapcsolatos valós kockázat.

     .. note::

      Példa: Minden irodai szék állítható.

A fenti két kockázattípus azonosítása és értékelése érdekében gyakran meg kell
vizsgálni a munkahelyet (körbe kell járni, és meg kell nézni, mi okozhat
sérülést; konzultálni kell a munkavállalókkal stb.).

  * **Stratégia**: a munkahelyi biztonsággal és egészségvédelemmel kapcsolatos megállapodások, eljárások és vezetői döntések.

     .. note ::

       Példa: Rendszeresen tájékozódunk a gyártóknál a biztonságos termékek új alternatíváiról.

A stratégiára vonatkozó állítások „íróasztal mögül”, azaz a munkahely vizsgálata nélkül is megválaszolhatók.



3.4. A kockázatértékelés előzetes beállításai
---------------------------------------------

Ön minden egyes kockázattípus esetében kétféle értékelési módszer közül választhat:

  * **Becsült**: az alábbiak közül választva: **magas, közepes** vagy **alacsony.**

  * **Kiszámított**: külön értékelve a **valószínűséget**, a **gyakoriságot** és a **súlyosságot**. Az OiRA eszköz ezután automatikusan meghatározza a prioritásokat.

A végfelhasználóknak az „Értékelés” lépésében nem kell értékelniük a következő kockázatokat:

  * kiemelt kockázatok (a rendszer ezeket automatikusan „kiemelt fontosságú” kockázatként értékeli, és „kiemelt” jelzéssel jeleníti meg a cselekvési tervben);

  * stratégia (ez szigorú értelemben véve nem kockázat).



3.5. Megoldási javaslatok
-------------------------

Az egyes ágazatok általában jól tájékozottak arról, hogy mely kockázatok vezethetnek leginkább munkahelyi balesetekhez vagy foglalkozási megbetegedésekhez. Annak érdekében, hogy hozzásegítse a végfelhasználókat a fennálló kockázatokra adható megoldások feltárásához, Ön az ágazat/a szakértők által ajánlott megoldásokat is belefoglalhatja az eszközbe. A cselekvési terv kidolgozása során a végfelhasználóknak lehetőségük nyílik a megoldások kiválasztására, és a saját vállalataiknál fennálló helyzetnek megfelelően át is dolgozhatják azokat (módosíthatnak a szövegen).

.. note::

  Valamennyi szükséges dokumentum elérhető az OiRA közösségi oldalon: http://www.oiraproject.eu/doc/

